---
title: Testausserveri goes Kevätjuhlat
category: Kampanjat
feature_image: image.jpeg
excerpt: Kevät-kesällä 2023 Testausserveri ry jakoi yhdeksän tietotekniikkastipendiä kouluille ympäri Suomea.
authors: 
- ts:61d8b737a16588f423624ed5
- ts:628fdc46ab7f1e9af65af68c
datetime: 2023-06-03T00:00:00+03:00
---

Toukokuun alussa tuli mieleen, että kuukauden päästä monet pääsevät kesälomille. Koulun kevätjuhla on se tärkeä tapahtuma, joka päättää menneen lukuvuoden urakan ja merkitsee odotetun kesäloman alkamista.

Koulun kevätjuhlaan kuuluu myös stipendien jako, joten mietittiin, kuinka siistiä se olisikaan myöntää stipendejä Testausserverin nimissä. 

<Blockquote>”… ja tämän stipendin myöntää… Testausserveri ry!”</Blockquote>

Stipendi voitaisiin myöntää ”tietotekniikassa tai koodaamisessa menestyneelle nuorelle”.

Hallitus sopi alustavan budjetin: 15 % yhdistyksen kassasta, eli 90 euroa. Jos jaetaan 25 euron arvoisia stipendejä, budjetista riittäisi ylöspäin pyöristettynä neljä stipendiä.

Koulut, joihin stipendit jaettaisiin, valittiin arpomalla ne jäsenten ehdotuksista. Linkki ehdotuslomakkeeseen jaettiin Discordissa sekä jäsenten sähköpostilistalla.

<Image src="img/image2.png" />

Samassa lomakkeessa kysyimme myös ehdotuksia tsemppiviesteille, jotka tulisivat stipendin mukana.

Projekti herätti kiinnostusta, ja myös muutama yhdistyksen jäsen halusi lisätä rahaa stipendipottiin. Suuri kiitos Janille, Kasperille ja Leeville! Heidän ansiostaan stipendipotti yli kaksinkertaistui, ja stipendejä saimmekin jaettua jo yhdeksän.

Verotuskysymys kävi tietysti myös mielessä. Tutustuttiin mm. verohallinnon ohjeisiin ja päädyttiin siihen, että meidän tilanteessamme stipendit ovat verovapaata tuloa saajille. No issues whatsoever siltä kantin. 

Valitsimme arpomalla seuraavat yhdeksän koulua:

1. Jokelan yläaste, Tuusula
2. Ressun lukio
3. Helsingin luonnontiedelukio
4. Seinäjoen Sedu
5. Nuolialan koulu
6. Itä-Suomen koulu, Lappeenranta
7. Joutsenon koulu
8. Vaasan lyseon lukio
9. Kulosaaren yhteiskoulu

Lähdimme ottamaan yhteyttä koulujen rehtoreihin sähköpostitse. Kerroimme aikeestamme ja stipendin saamisen perusteista. 

<Image src="img/image3.png" caption="Tällaisella sähköpostiviestillä lähestyttiin kouluja" />

Kesti yhteensä noin viisi päivää, että kaikki yhdeksän koulua vastasivat ja saivat valittua stipendinsaajan. Joillekin piti soittaa perään. Kaikki olivat iloisia kuullessaan stipendistämme ja ottivat sen ilomielin koulullensa jakoon. 

<Image src="img/image4.png" caption="Aika monta meiliä. Näköjään Apple Mail ryhmittelee ketjut otsikon mukaan." />

Saimme myös tietoomme stipendinsaajien nimet, jotta voisimme teettää ne stipenditauluun. Nimiä emme tosin julkaise.

Ai siis mihin stipenditauluun?  

Ajatuksena tuli stipendirahan lisäksi jakaa stipenditaulu. Stipendiraha kuluu, taulu jää. Se ei maksa meille juuri mitään (paitsi aikaa), mutta se on upea lisä stipendiin. 

Stipenditaulut päätimme toteuttaa laserleikkaamalla ne vanerilevyille. Designiksi valikoitui Discord-kanavalla käydyn dialogin myötä koodityyli ja läpileikattu Testauskoira. Vasempaan yläkulmaan vuosiluku.

<Image src={["img/image5.jpeg", "img/image6.jpeg"]} />

Nyt stipendiin kuului jo stipendiraha ja -taulu, mutta stipendin esitysmuoto vielä puuttui. 

Ajatuksena oli alun perin valita onnitteluviestit Formsiin tulleista ehdotuksista, mutta siellä oli niin sekalaista settiä, että päätettiin vaan yhdistää ne kaikki ihanat ajatukset yhdeksi kirjeeksi.

<Image src="img/image7.jpeg" />

Rubenilta tuli aikoinaan opittua kikka, että tulostimesta saa kirjekuoriakin läpi. Päätimme kokeilla, ja toimihan se (kuvassa harmaa paperi on kirjekuori)!

Kirjeet tulostettiin hyödyntäen Wordin postitusominaisuutta. Siinä siis tehdään yksi pohja kirjemallille (ja kirjekuorillekin tehtiin omat pohjat), annetaan Wordille tietokanta ja tulostaessa Word sijoittaa yhdistämiskenttiin jokaista tietuetta kohden vastaavat tiedot. Sekava selitys, mutta kätevää se on!

Onnitteluviesti, setelit ja taulu menivät harmaan kirjekuoren sisään. Harmaa kirjekuori ja saatekirje opettajalle menivät isompaan kirjekuoreen. Isompi kirjekuori ei enää mahtunutkaan normitulostimesta läpi, joten siihen erikseen leikkelimme ja liimailimme osoitetiedot.

Ainiin muuten, käytimme extrahienoa A4 paperia onnitteluviestiin ja opettajan saatekirjeeseen, se on hieman paksumpaa ja siinä on kuviollinen vesileimatekstuuri. 

<Image src={["img/image8.jpeg", "img/image9.jpeg"]} />

Sitten vielä kaikki pakettiin ja postimerkit päälle! Pyrkimyksenä oli saada stipendiprokkis purkkiin hyvissä ajoin ennen kevätjuhlia, että ne varmasti kerkeävät tulla perille kouluille. Kevätjuhliin oli vielä aikaa puolitoista viikkoa, eli hyvin oltiin ehtimässä.

Stipendiprojekti oli meidän osaltamme siis valmis. 

## Aftermath

Tietääksemme ainakin muutama uusi jäsen saatiin Testausserverin Discordiin tätä kautta. Varmasti ihan hyvää näkyvyyttä saatiin ja Testausserverin nimeä kuuluviin. Ympäri Suomea on nyt 9 hienoa Testausserverin stipenditaulua.

Seuraavaa kertaa ajatellen tulee mieleen seuraava kehityshuomio. Olimme pyytäneet jäseniltä ehdotuksia, mihin kouluihin stipendit menisivät. Tietysti jos sattui ehdottamaan omaa koulua, ja on oman koulunsa paras IT-velho, niin väistämättä opettaja antoi meidän jäsenemme nimen. Tämä ei ollut niin suuri ongelma, sillä vain yksi kaikista jaetuista yhdeksästä stipendistä meni meidän jäsenellemme. 

<Image src="img/image10.jpeg" caption="Erään koulun kevätjuhlassa" />

<Image src="img/image11.png" caption="Googlen hakutuloksissa" />

Kiitokset stipenditempauksen mahdollistamisesta Janille, Kasperille, Leeville, sekä kaikille muille taloudellisesti yhdistystä tukeneille! Kiitos Petrille oikoluvusta.
